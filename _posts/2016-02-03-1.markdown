---
published: true
title: নবীনেতা-মুহাম্মদ (সা:) এর জীবনী - 1
layout: post
tags: [bangla, seerah]
categories: [seerah-bn]
---
খোদা’তালার এ এক অতি বড় নিদর্শন এবং ইসলামের সত্যতারও এক মহিমান্বিত প্রমাণ যে, মুহাম্মাদুর রসুলুল্লাহ সাল্লাল্লাহো আলায়হে ওয়া সাল্লামের জীবনের ঘটনাবলী যেরূপ প্রকাশ্যে বিদ্যমান রয়েছে সেরূপ প্রকাশ্যে অন্য আর কোন নবীর জীবনের ঘটনাবলী বিদ্যমান নেই। অবশ্য এতে সন্দেহ নেই যে, এইরূপ বিস্তারিত বিবরণ থাকার দরুনই মুহাম্মাদুর রসুলুল্লাহ সাল্লাল্লাহো আলায়হে ওয়া সাল্লামের উপরে যত বেশী আপত্তি উত্থাপন করা সম্ভব হয়েছে তত বেশী আপত্তি অন্য আর কোন নবীর অস্তিত্বের উপরে উত্থাপন করা সম্ভবপর হয়নি। কিন্তু এতেও কোন সন্দেহ নেই যে, সেই সকল আপত্তির পর মানুষ যেরূপ পরিশ্রুত হৃদয়ে এবং পরিতুষ্ট চিত্তে মুহাম্মাদুর রসূলুল্লাহ্‌ সাল্লাল্লাহো আলায়হে ওয়া সাল্লামের সত্তার সাথে প্রেম করতে পারে, সেরূপ প্রেম অন্য আর কোন মানুষের সাখে কথনই করতে পারে না। কেননা, যার জীবনের ঘটনাবলী গোপন থাকে তার সাথে ভালবাসায় বিপত্তি ঘটবার আশংকা সব সময়েই থেকে যায়। মুহাম্মাদুর রসূলুল্লাহ্‌ সাল্লাল্লাহো আলায়হে ওয়া সালামের জীবন তো ছিল একটি উম্মুক্ত গ্রন্থ। শত্রুদের যাবতীয় আপাত্তি খন্ডিত হয়ে যাওয়ার পর সেই গ্রন্থের এমন কোন পৃষ্ঠা আর বাকী থাকে না, যেখান থেকে তার জীবনের অনুরূপ আরও কোনও নতুন দিক বা আপত্তি বের করা সম্ভব; কিংবা তার এমন কোনও পাতা আর বাকী থাকে না যা খুললে অন্য ধরনের আরও কোন তত্ত্ব বা হকীকত আমাদের সামনে উদঘাটিত হতে পারে ।